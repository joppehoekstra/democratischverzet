# Besluitgesprek

## Wat is een besluitgesprek?

Een besluitgesprek is een gesprek tussen mensen in Nederland over een onderwerp dat hen raakt. Tijdens het gesprek luisteren mensen naar elkaar, en zo komen we samen tot een besluit. Vervolgens ondernemen ze samen actie om ervoor te zorgen dat hun besluit ook gerealiseerd wordt.

Iedereen kan zo'n besluitgesprek organiseren. Het kan gaan over onderwerpen zoals een loonsverhoging op je werk of de hoogte van huren in je wijk. Het kan ook gaan over grote onderwerpen, zoals de huizencrisis, klimaatcrisis, stikstofcrisis of de opvangcrisis.

## Is een besluitgesprek hetzelfde als een burgerberaad?

Nee. Het lijkt op elkaar, maar het is niet hetzelfde. In een burgerberaad geven mensen alleen maar advies aan de overheid. De overheid hoeft niet naar het advies te luisteren. Als de overheid niet luistert, dan laten mensen dat gewoon gebeuren, zonder daartegen in actie te komen.

Tijdens een Besluitgesprek maken mensen samen een besluit. Bijvoorbeeld dat huren lager moeten worden. Vervolgens komen mensen samen in actie om dat besluit te realiseren. Mensen bepalen zelf hoe ze in actie komen.

## Hoe is een besluitgesprek anders dan stemmen?

Als je gaat stemmen, dan stem je op een politicus die jou gaat vertegenwoordigen. Daarna moet je hopen dat die politicus gaat doen wat jij wil. Als de politicus niet doet wat jij wil, dan moet je 4 jaar wachten tot je weer mag stemmen. In de tussentijd mag je niets doen. In plaats van dat burgers met elkaar in gesprek gaan, maken politici besluiten in achterkamertjes.

Tijdens een Besluitgesprek luisteren mensen naar elkaar, en zo komen we samen zelf tot een besluit. Deze Besluitgesprekken organiseren we zelf wanneer wij dat willen. Mensen in Nederland bepalen zelf hoe Nederland er uit moet zien, en we komen samen in actie om dat voor elkaar te krijgen. We beslissen zelf welke actie nodig is om onze besluiten te realiseren. We hebben dus geen achterkamertjespolitiek meer nodig.

## Hoe is een besluitgesprek anders dan een referendum?

Bij een referendum gaan mensen individueel naar de stembus. Mensen praten niet met elkaar. Politieke organisaties voeren campagne om mensen in hun kamp te krijgen. Ze doen alsof mensen die anders stemmen dom zijn. Zo polariseert Nederland. Daarnaast is het maar de vraag of de overheid echt luistert naar de uitkomst van een referendum. Als de overheid niet luistert, dan laten we dat gewoon gebeuren en komen we niet in actie.

In een Besluitgesprek komen mensen juist dichter bij elkaar. We luisteren naar elkaars standpunten, en komen samen tot een besluit waar we ons allemaal in kunnen vinden. We komen zelf in actie om het besluit te realiseren.

## Zijn besluitgesprekken niet veel te langzaam?

Nee. De huidige politiek praat al jaren over het oplossen van de klimaatcrisis, de opvangcrisis, de huizencrisis, de stikstofcrisis, etc. Ondertussen worden de problemen alleen maar groter. Niemand durft het te zeggen, maar deze democratie is kapot.

Wij bouwen een nieuwe democratie. Door even de tijd te nemen om naar elkaar te luisteren tijdens een Besluitgesprek, komen we daarna juist veel sneller tot een beslissing. Mensen in Nederland zijn veel beter in staat om snel goede besluiten te maken, omdat ze geen last hebben van ingewikkelde partijpolitiek en de belangen van politici die de volgende verkiezing willen winnen.

## Dus jullie spelen gewoon eigen rechter?

Wij vinden dat burgers de macht moeten hebben, niet politici. Als mensen in Nederland A willen, en politici doen B, dan laten wij dat niet zomaar gebeuren, want dat vinden wij oneerlijk. Wij gaan met elkaar in gesprek en maken zelf besluiten. We komen samen in actie om ervoor te zorgen dat onze besluiten ook gerealiseerd worden.

Voor de duidelijkheid: wij zijn en blijven altijd geweldloos! Wij trainen mensen hoe we zelf geweldloos blijven, zelfs als de politie wel geweld gebruikt. De overheid heeft geweld nodig om burgers te onderdrukken, want zij willen besluiten kunnen nemen waar burgers het niet mee eens zijn. Wij hoeven geen geweld te gebruiken om mensen te onderdrukken, want wij willen dat burgers zelf besluiten nemen.

## Wat komt er precies in de grondwet te staan?

In de grondwet komt te staan dat beslissingen in Nederland gemaakt worden door burgers, niet door politici in achterkamertjes. Dat gebeurt tijdens Besluitgesprekken, zowel lokaal als landelijk.

De exacte woorden in de grondwet moeten door burgers zelf worden bepaald. Daarvoor moet een Nationaal Besluitgesprek worden gevoerd. Mensen in Nederland bepalen zelf hoe hun democratie werkt.

Hoe belangrijker de besluiten die tijdens een Besluitgesprek worden genomen, hoe belangrijker het is dat de deelnemers een goede afspiegeling van Nederland vormen. Deelnemers worden met behulp van loting uitgenodigd. Zo zorgen we dat er veel verschillende mensen aanwezig zijn: van boeren tot rechters, van arm tot rijk. Deelnemers worden vergoed voor hun tijd, zodat iedereen mee kan doen.

Besluitgesprekken moeten goed worden gefaciliteerd, zodat we naar elkaar gaan luisteren in plaats van dat er geschreeuwd wordt. Ook kunnen deelnemers van een Besluitgesprek experts uitnodigen om advies te geven.

Een Besluitgesprek is een startpunt, niet het eindpunt. Daarna blijven wij bij elkaar komen om ervoor te zorgen dat onze besluiten worden gerespecteerd.
